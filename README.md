# Velkommen til jobcenterulovligheder

Sidst opdateret: 13.06.2019

## Indholdsfortegnelse

- [Introduktion](#introduktion)
- [Det med småt](#det-med-smaat)
- [Til samtlige sagsbehandlere på landets jobcentre](#til-sagsbehandlerne)
- [Hvem er vi?](#hvem-er-vi)
- [Status på projektet](#status)

## Introduktion {#introduktion}

I Danmark oplever vi en markant stigning i antallet af mennesker der offentligt melder ud om at de ansatte på jobcentrene handler ulovligt i sagsbehandlingen. Disse udmeldinger finder sted i aviserne, på Facebook, og andre sociale medier.

Da vi har indtrykket af at dette foregår systematisk og bevidst, er vi en gruppe bekymrede borgere der er gået sammen om at forsøge at kortlægge hvor ofte dette sker, og hvem der begår disse lovovertrædelser.

Ofte bliver disse ulovligheder ikke meldt til politiet på trods af at de offentligt ansatte på jobcentrene er underlagt [Straffeloven](https://www.retsinformation.dk/Forms/R0710.aspx?id=202516), men vi har desværre også indtrykket af at når disse ulovligheder endeligt bliver meldt til politiet, så bliver de ignoreret.

Ikke alene er det ganske alvorligt hvis ansatte på et jobcenter begår systematisk brud på loven, men det er også i den grad alvorligt hvis politiet ikke reagerer på de anmeldelser de modtager fra udsatte borgere.

**Hvis du har en sag kørende på et jobcenter hvor der er blevet handlet ulovligt i din sag indenfor de seneste 5 år, vil vi meget gerne høre fra dig!**

Det du skal gøre, er følgende:

- Find dokumentationen på samtlige lovovertrædelser frem.
- Send os en email på [jobcenterulovligheder@protonmail.com](jobcenterulovligheder@protonmail) og vedhæft dokumentationen.
- Beskriv **meget kort** hvad der er sket. Du skal **ikke** beskrive andre forhold end de relevante overtrædelser.
- Beskriv **hvem** (med navn) der har begået overtrædelsen. Såfremt du kender navnet på centerlederen på tidspunktet for lovovertrædelsen må du meget gerne beskrive dette også.
- Beskriv om du har meldt sagen til politiet, og hvad politiets reaktion har været (vedhæfte gerne dokumentation såfremt du har noget).
- Hvis du ønsker det, må du gerne give os fuldmagt til at kontakte politiet på dine vegne (mere om det om lidt). Fuldmagten skal også indeholde en beskrivelse af hvorvidt du giver os tilladelse til evt. at sende din sag til pressen (hvis vi endeligt beslutter at gøre dette).

Når du sender dokumentationen til os skal du være opmærksom på at dine personlige oplysninger bliver sendt på nettet i ren tekst. Det er derfor vigtigt at du fjerner dit personnummer og andre personfølsomme oplysninger inden du sender papirene til os. Du kan også oprette en emailaddresse på [protonmail.com](https://www.protonmail.com) da email sendt via Protonmail til en anden emailaddresse på Protonmail er krypteret.

Når vi har modtaget din sag, kigger vi den igennem og registrerer de relevante oplysninger i sagen.

Hvis det viser sig at der jævnligt og systematisk foregår ulovligheder på landets jobcentre vil vi kontakte Rigspolitiet med henblik på en samlet undersøgelse. Dette gør vi kun i de sager hvor vi har modtaget en fuldmagt! Derudover vil vi undersøge hvorvidt politiet har forsømt anmeldelser, og efterfølgende undersøge hvorfor dette sker, og påklage disse forhold til rette instanser.

Sidst, men ikke mindst, bliver vores undersøgelse offentliggjort til pressen såfremt vi modtager tilstrækkeligt med dokumentation (med undtagelse af de personer der ikke ønsker dette).

## Det med småt {#det-med-smaat}

Formålet med denne undersøgelse er ikke at drive hetz på de ansatte på jobcentrene, men at komme til bunds i hvad det er der foregår. De ansatte på jobcentrene får løn via de penge vi alle sammen betaler i skat, hvorfor det er strengt nødvendigt at vi som borgere modtager den service vi har krav på, uden at der bliver begået lovovertrædelser eller systematisk undertrykkelse af vore rettigheder.

Vi har det indtryk at ansatte på jobcentrene måske ikke selv er klar over når de bryder loven, men blot handler som de har fået besked på. Dette er imidlertid ikke en undskyldning da alle borgere i Danmark er underlagt Straffeloven, uanset om man har kendskab til loven eller ej, og når man tager et alvorligt job som sagsbehandler på et jobcenter, hvor man ofte har at gøre med syge og udsatte mennesker, så er det af afgørende vigtighed at man ikke bryder loven, men derimod rapportere om disse forhold og vedholdent aktivt siger fra overfor ulovlighederne.

## Til samtlige sagsbehandlere på landets jobcentre {#til-sagsbehandlerne}

Såfremt du er bekendt med at der systematisk begår ulovligheder på din arbejdsplads i behandlingen af borgernes sager, kan du kontante os helt anonymt som [whistle blower](https://da.wikipedia.org/wiki/Whistleblower) og fortælle os om dine oplevelser. Dette vil hjælpe os med at sammenkæde de rapporter vi modtager med de enkelte jobcentre, og det vil hjælpe os til bedre at få overblik over hvad der foregår de enkelte steder.

Som offentlig ansat er man bl.a. underlagt følgende relevante paragraffer i [Straffeloven](https://www.retsinformation.dk/Forms/R0710.aspx?id=202516):

- § 155. Misbruger nogen, som virker i offentlig tjeneste eller hverv, sin stilling til at krænke privates eller det offentliges ret, straffes han med bøde eller fængsel indtil 4 måneder. Sker det for at skaffe sig eller andre uberettiget fordel, kan fængsel indtil 2 år anvendes.
- § 156. Når nogen, som virker i offentlig tjeneste eller hverv, nægter eller undlader at opfylde pligt, som tjenesten eller hvervet medfører, eller at efterkomme lovlig tjenstlig befaling, straffes han med bøde eller fængsel indtil 4 måneder. Uden for foranstående bestemmelse falder hverv, hvis udførelse hviler på offentlige valg.
- § 157. Når nogen, som virker i offentlig tjeneste eller hverv, gør sig skyldig i grov eller oftere gentagen forsømmelse eller skødesløshed i tjenestens eller hvervets udførelse eller i overholdelsen af de pligter, som tjenesten eller hvervet medfører, straffes den pågældende med bøde eller fængsel indtil 4 måneder. Uden for foranstående bestemmelse falder hverv, hvis udførelse hviler på offentlige valg

## Hvem er vi? {#hvem-er-vi}

Vi er en støt stigende gruppe af anonyme borgere i Danmark der frivilligt er gået sammen for at forsøge at kortlægge ovenstående problemstillinger. Enkelte af os har selv sager kørende på landets jobcentre hvor vi har oplevet ulovligheder. Andre af os arbejder til dagligt i forskellige virksomheder. Men fælles for os alle er at vi på en eller anden måde har oplevet syge familiemedlemmer, venner eller bekendte blive meget mere syge af den behandling de modtager på jobcentrene! Og dette er **ikke** længere i orden!

## Status på projektet {#status}

### 13.06.2019

Intet nyt endnu.

